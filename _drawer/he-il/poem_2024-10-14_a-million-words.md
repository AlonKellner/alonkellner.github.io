---
page_id: poem_2024-10-14_a-million-words
date: 2024-10-14
layout: page
title: מליון מילים
description: שיר על שפה, יצירה, שיתוף ואוצר מילים
img: /assets/img/handwritten-treasure.png
importance: 1
category: poetry
---

זה השיר הראשון מבין שניים שכתבתי בהשראת הרעיון "לעולם לא אומר", פה עסקתי יותר בפחד לחלוק.  
זהו שיר קליל במבנה בית-פזמון וקריאתו צריכה להתלוות בצליל המנון ים כזה או אחר.  
קריאה נעימה :)

---

(מוזיקת ריקודים עממית מתחילה להתנגן)

לפני שהתבגרתי או ידעתי קרוא וכתוב, סבתא בי הביטה ואמרה "הקשב לי טוב  
צור לך אוצר מהמילים שתאסוף", ושלחה אותי לדרך למסע שאין לו סוף  
אסע ברחבי תבל לרתום לי את כולן, אלמד מכל חובב או איש מקצוע מדופלם  
וכל מי שרוצה להצטרף אלי מוזמן, חיפוש שלא נגמר אך גם מירוץ אל מול הזמן!

יש עוד מליון מילים בפי ופי מליון במחשבה  
עוד פי מליון שכבר שכחתי פי מליון שלא אדע  
ופי מליון שעוד יהיו ופי מליון אם יש מזל  
אני רודף אוצר כל עוד יש זמן שלא אזל!

חיפשתי בכל אבן והפכתי כל שושן, לקחתי השראות מהחדש והישן  
נדהמתי כמה עושר במילים ופירושן, אז גנבתי את רובן כמו אז על אי אפוף עשן -  
על המילים שמרה מפלצת עם פרצוף כה מרושע, את שמה אסור לומר אבל מוכרת התחושה  
רק לשנייה אזרתי אומץ כשערפתי את ראשה, עם המילים כבר נעלמתי כשצמחו לה עוד שלושה!

יש מליון מילים בפי ופי מליון במחשבה  
ופי מליון שכבר שכחתי, פי מליון שלא אדע  
ופי מליון שעוד יהיו ופי מליון רק למזל  
אל מול אינסוף אין לי דבר ואוצר שלי אזל

תהיתי על מילה אם השימוש שלי תואם לה, שלחתי שאלה עם הפרטים **לאקדמיה**  
ללשון, ביום ראשון בבוקר, שמונה מייל נשלח, שמונה אפס שתיים מייל תשובה אמר לי כך:

> שלום אדון, אצלנו אין מילה כזאת בכלל, אך הלשון אינה שלנו אלא נחלת הכלל  
> השפה היא שלכם וכל מילה בה אין כמותה, אם אנחנו לא יודעים אחת - למדו לנו אותה!  
> אך נוסיף מילת חוכמה ושקול אותה בבקשה: _"הגדולה שבמעלות למילה חדשה - אם איננה חדשה"_

אומר לכם מוסר השכל - בישול קודם לסעודה, ורק נשאר לומר **לאקדמיה - תודה!**

(עכשיו צריך לרקוד כולם ביחד למנגינת הפזמון ולומר "היי!" בסוף כל שורה)  
.................................................................... היי!  
.................................................................... היי!  
.................................................................... היי!  
.................................................................... היי!

(המוזיקה מאטה)

עני ומרושש אני קיבצתי נדבה, מהעוברים והשבים ביקשתי רק מילה טובה  
אם תשאלו איך נעלמו כל המילים - אין לי תשובה, הזיכרון הזה אבוד כמו האוצר - כמו גאווה  
למדתי שהסוף כבר מחכה לי בצללים, שחיוכים עונים הרבה תשובות אם שואלים  
לעולם לא שוב אשחיז מילה גם אם אין אף כללים, זוהי הבטחה, זוהי מילה של איש מילים!

היו מליון מילים בפי ופי מליון במחשבה  
ופי מליון שכבר שכחתי, פי מליון שלא אדע  
ופי מליון שעוד יהיו ופי מליון רק למזל  
אם יש כל כך הרבה מילים איך האוצר שלי אזל?

(המוזיקה מאיצה שוב, הפעם יותר עצבנית ועם גיטרות חשמליות)

ואז בסוף עלה בי זיכרון שנעלם: מליון מילים כתובות פרוסות מולי - אוצר מושלם!  
סימנתי איקס על הדפים ואז קברתי את כולם! השארתי שם את כל מה שהיה לי בעולם!  
האוצר שלי טמון בלב הים או במגירה! כולו מורכב הרפתקאות וסיפורים וקצת שירה!  
אותו גנבה לי המפלצת - הקללה האסורה! ולמוצא ישר אתן מליון מילים על הגבורה!

היו מליון מילים בפי ופי מליון במחשבה  
ופי מליון שכבר שכחתי, פי מליון שלא אדע  
ופי מליון שלא יהיו ופי מליון אם אין מזל  
אני רוצה לומר אבל הזמן שלי אזל

(שוב המוזיקה מאטה)

היו מליון שלא אמרתי והימרתי על מזל  
אני שמרתי לי אוצר ואז הזמן שלי אזל
